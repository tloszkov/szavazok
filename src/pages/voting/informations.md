# Szavazás 2024

A helyhatósági választások **június 9**-én, reggel **7 órakor kezdődnek** és **este 10 órakor zárulnak**. Azok a választópolgárok, akik a zárás időpontjában a szavazóhelyiségben tartózkodnak vagy a sorban állnak, még 23:59-ig leadhatják voksaikat.

A választáson csak abban a **szavazókörzetben lehet szavazni**, amelyhez a választópolgár állandó vagy legalább 60 nappal korábban bejelentett ideiglenes lakcímmel rendelkezik. A **szavazóhelyiségben** személyazonosító okmány felmutatásával **öt szavazólapot** kapnak a választók: egyet az **EP-jelöltlistákkal**, egyet a **megyeitanácselnök-jelöltekkel**, egyet a **megyei tanácsosi jelöltlistákkal**, egyet a **polgármesterjelöltekkel** és egyet a **helyi tanácsosi jelöltlistákkal**.

Minden szavazólapra rá kell nyomni a **pecsétet**, amihez a szavazófülkében bélyegzőpárna is rendelkezésre áll. A szavazólapokat **összehajtva**, a pecsét láthatóságát biztosítva kell az urnákba helyezni. A szavazóknak a **pecsétet** vissza kell adniuk, mielőtt elhagyják a szavazóhelyiséget.

**Mozgóurna** igényelhető betegség esetén, akár a választások napján is, de lehetőség szerint 14 óráig.

A szavazás **lezárulta után** a körzeti választási iroda tagjai felbontják az urnákat. A **szavazatszámlálásnál** jelen lehetnek megfigyelők, a média akkreditált képviselői és a választókerületben induló jelöltek. A szavazatszámlálást és az eredmények rögzítését a szavazókörzet táblagépének kamerájával rögzítik.

A jegyzőkönyveket aláírják, lefényképezik és feltöltik az Állandó Választási Hatóság (AEP) alkalmazásába, így az eredmények szinte azonnal láthatóvá válnak a hatóság honlapján. A feltöltött adatokat a későbbiekben csak újraszámlálást vagy hiba kijavítását elrendelő határozattal lehet módosítani, amelyet szintén közzétesznek az AEP honlapján.